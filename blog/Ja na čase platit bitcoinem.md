# Je na čase platit bitcoinem?

Potkávám poměrně hodně lidí, kteří chápou smysl bitcoinu, ale nechtějí s ním platit. Bitcoinu fandí, snaží se ho mít co nejvíc, na placení ho ale z různých důvodů používat nechtějí. Vám to možná zní logicky, ale já se domnívám, že za tím často stojí jedna chybná úvaha.

## Důvodů proč neplatit bitcoinem je mnoho

1. **Nevíte jak transakce účtovat nebo se vám z nich nechce platit další daně?**  
Měnící se podmínky a nefér pravidla jsou nepříjemné. Rozumím, když vás taková komplikace od platby odradí. Nicméně bitcoin byl vytvořený, abyste už nemuseli nikoho žádat o povolení.
2. **Nemáte kde platit?**  
Míst, kde člověk může zaplatit, přibývá pomalu. V dnešní době bych ale řekl, že je spíš nedostatečná poptávka ze strany zákazníků. Pokud je přesto tohle důvodem, dejte to vědět svým obchodníkům. Podívejte se na [mapu](https://btcmap.org/map) a kde to jde, tak bitcoin používejte.
3. **Je to nepohodlné?**  
Používat bitcoin je každým dnem jednodušší. Neustále vznikají nové nástroje. Nicméně pokud se vám nechce zkoumat různé aplikace nebo je to pro vás z jiného důvodu moc práce, tak možná na platbu bitcoinem ještě nejste připraveni.
4. **Trápí vás volatilita?**  
Není žádoucí, aby byly ceny fixní, ale je pravda, že příliš veliká volatilita může být nepříjemná. Jednou zaplatíte trochu víc, jindy zase trochu míň. Mentálně to může být zpočátku nepříjemné, ale časem spekulujete méně a méně. Krátkodobé výkyvy nejsou dlouhodobě podstatné.
5. **Máte bitcoinu málo?**  
Tento častý problém se dá řešit například tak, že si bitcoinu zkrátka koupíte víc.
6. **Získání bitcoinu je spojeno s moc velikými náklady?**  
Pokud si jednou za čas do bitcoinu něco spoříte, tak ten náklad stejně existuje. Zůstává jenom otázka, kolik bitcoinu pořizovat.

### Jak získávat bitcoin za fixní nebo dokonce žádný poplatek

Ze směny fiatu za bitcoin ale často platíme také poplatek vyjádřený v procentu. Pokud tedy nakoupíte více bitcoinu, zaplatíte také větší poplatek. Přeneseně tento poplatek zdražuje potenciální platbu bitcoinem. Stále máte však několik možností jak se takovému poplatku vyhnout.

1. **Nechte se bitcoinem platit**  
Zkuste se zeptat svého zaměstnavatele, případně najděte novou práci na [stacker.news](https://stacker.news/~jobs/r/hynek)
2. **Nabízejte zboží a služby za bitcoin**  
Kdykoliv něco prodáváte, tak můžete opět poptávat bitcoin. Ať už si vyrovnáváte účty s kamarády za platbu při obědě nebo nabízíte zboží na tržnici. Vždycky lze použít bitcoin.
3. **Zkuste těžit bitcoin**  
Pokud máte volný kapitál, tak můžete zainvestovat do těžících strojů a získat tak pravidelný příjem bitcoinu.
4. **Najděte si bitcoinera**  
Přidejte se do komunity [ve vašem okolí](https://jednadvacet.org/) a seznamte se dalšími bitcoinery. Třeba se vám podaří najít člověka, který již příjem v bitcoinu má a rád vám bude část směňovat - alespoň dokud nemůže platit všude bitcoinem.
5. **Vexlujte za fixní poplatek**  
Obdobně můžete vexlovat s pomocí aplikace [Vexl](https://vexl.it/). Můžete zkusit poptávat směnu s fixním poplatkem, aby pro vás větší nákup nepředstavovat dodatečný náklad. 

Důvodů proč bitcoinem neplatit je opravdu hodně a málokdo je dokáže bezbolestně překonat. V těchto případech tedy chápu, proč bitcoinem neplatíte. 

## Greshamův zákon není dobrým důvodem pro používání fiatu

Možná jste ale také slyšeli, že bitcoin je přece lepší než fiat, tak si ho budete šetřit a zbavovat se těch horších peněz → tedy fiatu. Tento jev je známý jako Greshamův zákon, přestože ho nejspíš jako první vyslovil [pan Koperník](https://stacker.news/items/219030/r/hynek). 

Mám dojem, že díky tomuto principu minimálně jedna halvingová generace trochu zblbnula pojmem [HODL](https://knowyourmeme.com/photos/1325563-hodl). Myšlenka HODLu je, že nemáte spekulovat, hrát automaty a kupovat shitcoiny. Volně by to šlo interpretovat i jako `buďte šetrní`. Občas ale stejně potřebujete něco koupit - například jídlo. Podle interpretace Greshamova zákona byste měli platit co nejhoršími penězi, co máte. Takové obilí by šlo k platbě použít a v mnoha zemích má stále ještě horší schopnost udržet hodnotu než fiat. Přesto radši zaplatíte fiatem.

### Proč vlastně neplatíte obilím?

Nejspíš k tomu máte zase několik důvodů.

1. **Nenosíte s sebou obilí**  
Nejen že ho s sebou nenosíte. Především ho nechcete skladovat. Ani nechcete spekulovat na cenu obilí. Obilí jsou zkrátka horší peníze, tak ho vůbec nechcete mít. Zrovna tak nechcete mít fiat, pokud dojdete k názoru, že jsou to horší peníze než bitcoin. 
Tento pohled nemusí být všechno nebo nic. Klidně mějte trochu obilí, netvrďte mi ale, že ho chcete používat k platbě. To platí jedině velmi krátkodobě, když se ho potřebujete zbavit.
2. **Obchodníci přijímající obilí jsou divní**  
I způsob platby může o obchodníkovi leccos prozrazovat. Co byste si dnes mysleli o člověku, který se nechává platit obilím? Pokud někdo vyžaduje zastaralou formu platby, tak vás může snadno odradit. Naopak podnik s novými možnostmi se může pro lidi stát [love brandem](https://juraj.bednar.io/blog/2022/11/04/preco-akceptovat-bitcoin-stante-sa-%E2%9D%A4%EF%B8%8F-brandom/).
3. **Platit obilím je urážlivé**  
Dáváte ti najevo, že si obchodníka nevážíte, když mu nabízíte méněcennou formu platby.
4. **Skoro nikdo už obilí nepřijímá**  
Dnes již prakticky žádný obchodník obilí jako platbu nepřijme. Proti Greshamovu zákonu totiž působí přesně v opačeném směru tzv. Thiersův zákon. Ten v zásadě říká, že i obchodník má své hranice a když jsou nabízené peníze moc špatné, tak je zkrátka odmítne. Kdo bude mít tou dobou pro platbu připravené obilí tak s ním už nikde nezaplatí. Naštěstí by ho mohl alespoň použít ke spotřebě. Co ale uděláte jednou s bezcenným fiatem?

## Nelitujte utracených bitcoinů

Představte si, že byste si před mnoha lety koupili dvě pizzy a zaplatili bitcoinem. Kdybyste to udělali jako Laszlo Hanyecz 22. května 2010, tak by vás to stálo celkem 10 000 bitcoinů. K 28. 7. 2023 byste místo toho mohli mít 6 379 500 000 Kč. (Přes šest miliard 😱)

Mrzelo by vás, že jste na to tenkrát použili bitcoin? Laszlo Hanyecz toho dle svých slov nikdy nelitoval, protože pizza byla opravdu dobrá. Dřív mi přišlo, že se jenom chlubí, ale učitě ho to musí trápit. Dneska prakticky nevidím důvod, proč by ho přímo platba bitcoinem měla trápit.

Pokud litujeme útraty bitcoinu, tak zpravidla protože očekáváme nárůst jeho hodnoty. Nicméně samotná platba je jenom přesun hodnoty a z tohoto pohledu je jedno, jakou formu použijeme. Laszlo zkrátka utratil hodnotu dvou pizz. Stejným způsobem by mohl litovat každou korunu, kterou nesměnil v ten den za bitcoin. Jelikož je to abstraktní, tak nás to pocitově pálí méně, ale stejným způsobem jako Laszlo před lety prodělal, prodělali i všichni lidi na světě, kteří si v ten den bitcoin nekoupili. Rozdíl je jenom v tom, že jejich jména neznáme.

## Proč ale naopak bitcoinem platit

1. **Lepší soukromí oproti platebním kartám**  
Informace na vašem bankovním účtě nejsou v soukromí. Nikdy nevíte, kdo všechno vaše transakce sleduje. Platby bitcoinem přes LN také nejsou v tomto směru dokonalé, ale úroveň soukromí je velmi vysoká.
2. **Budování efektivního a morálního ekosystému**  
Například během covidu bylo spoustě podnikům zakázáno podnikat. Můžete to považovat za ospravedlnitelné, ale třebas nebudete souhlasit ve všech případech. Bitcoin vám umožňuje kooperovat i ve chvíli, kdy se to někomu nelíbí. Čím víc lidí bude bitcoin umět používat, tím víc možností budete mít. Každou platbou tuto svobodnou síť podporujete.
3. **Poznávání zajímavých lidí**  
Bitcoineři jsou často velmi inteligentní a inspirativní lidé. Jelikož je bitcoinová platba stále velmi vzácná, tak prakticky při každé platbě proběhne nějaká nová konverzace, které vás opět upevňuje v rostoucí komunitě.
4. **Zkoušení nových technologií**  
Možná si rádi hrajete. Bitcoinové platby jsou velmi dynamické prostředí. Neustále vznikají nové nástroje. Můžete se na nich přímo podílet nebo je alespoň mezi prvními zkoušet. S bitcoinem můžete například platit pomocí QR kódů, NFC karet, prstenů a jiných čipů nebo posílat platbu na telefonní číslo nebo mailovou adresu.
5. **Můžete držet více bitcoinu**  
Když budete bitcoinem platit, tak nebudete potřebovat tolik znehodnocujícího se fiatu. Tím pádem se vám to i dlouhodobě vyplatí.

## Závěr

Neberte mě špatně. Bitcoin jsou svobodné peníze a můžete si s ním tedy dělat, co chcete. Klidně ho nepoužívat. Chtěl jsem ale upozornit na celkem prostou myšlenku, že pokud chcete mít dlouhodobě relativně více bitcoinu oproti fiatu, musíte ho používat i k platbám. V opačném případě jste nuceni mít stále příliš mnoho znehodnocujícího se fiatu. Důvodů proč neplatit bitcoinem je hodně, ale není jím to, že je bitcoin moc dobrý. Na druhé straně již dnes existuje spoustu dobrých důvodů proč bitcoinem platit. Pokud jste již připraveni bitcoin vyzkoušet, přidejte se ke komunitě [Jednadvacet](https://jednadvacet.org/).
